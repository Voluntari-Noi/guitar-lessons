# [Lecții de chitară](https://github.com/Voluntari-Noi/guitar-lessons)

## Lecția 2 - Acorduri simple

### 2.1. Acorduri - notație

La fel ca notele muzicale și acordurile se notează cu A, B, C, D, E, F, G.

A = La, B = Si, C = Do, E = Mi, F = Fa, G = Sol.

La fel ca notele muzicale, acordurile se succed: A, Bb, B, C, Db, D, Eb, E, F, Gb, G, Ab...
Poți folosi un **capodastru** ca să scurtezi griful și să faci un anume acord să sune mai sus. De exemplu, o cântare pe care o cântai cu acordurile D, A, G, s-ar putea să vrei să o cânți mai sus cu un ton. În mod normal ai folosi acordurile E, B, A (pentru că E urmează după D, B după A și A după G - dacă numeri 2 taste pentru cele 2 semitonuri). Poți în schimb să pui capodastrul pe tasta 2 și să cânți în continuare cu acordurile D, A, G pe care le știi deja. Sunetul va fi cu 2 semitonuri mai sus. La pian electric ai o opțiune similară numită **transpose** care îți permite să faci clapele să sune mai sus sau mai jos decât sunetul normal.

Sunt două tipuri mari de acorduri: acorduri majore și acorduri minore.

### 2.2. Acorduri majore

Se notează cu A, Bb, B, C, C#, ... și **sună vesel**.

### 2.3. Acorduri minore

Se notează cu Am, Bbm, Bm, Cm, C#m, ... și **sună trist**.

### 2.4. Citim

A - La major

B - Si major

C - Do major

C# - Do diez major

etc.

Am - La minor

Bbm - Si bemol minor

Cm -  Do minor

C#m - Do diez minor

etc.

### 2.5. Reprezentarea acordurilor

![acorduri](https://raw.githubusercontent.com/Voluntari-Noi/guitar-lessons/master/02/lectia-2-01.png)

Figura de mai sus explică reprezentarea grafică pe care o folosim pentru a nota acordurile. Imaginează-ți chitara ținută pe verticală. Bulinele indică poziția notelor pe grif. Pentru acordul Mi minor (Em), degetul 1 de la mâna stângă va apăsa coarda La (A) pe tasta 2, iar degetul 2 va apăsa coarda D tot pe tasta 2. Restul corzilor sunt lăsate libere.

Acordul Mi major e destul de asemănător, dar pentru că trebuie apăsată coarda G pe tasta 1, în mod natural vei folosi acolo degetul 1, pentru celelalte note urmând să folosești 2 și 3.

Deci bulinele indică tastele pe care apeși, iar cifrele de sus indică degetele folosite.

### 2.6. Trei acorduri foarte folosite

![acorduri-D-A-G](https://raw.githubusercontent.com/Voluntari-Noi/guitar-lessons/master/02/lectia-2-02.png)

Dacă înveți acordurile majore Re, La și Sol poți să cânți multe piese. Acum, că știi cum să citești reprezentarea lor, începe să le exersezi.

Un x notat în dreptul unei corzi îți spune că n-ar trebui să lovești acea coardă cu mâna dreaptă.

### 2.7. Un mic sfat

Cu mâna dreaptă vei ține chitara fixată, în așa fel încât mâna stângă să se poată plimba lejer pe grif. Mâna stângă nu o folosești ca să sprijini chitara, ci doar ca să cânți notele și acordurile.

### 2.8. Cum înveți un acord?

Te uiți la reprezentarea lui grafică. Pe ce coardă vei pune degetul 1? Pe ce tastă? Ok. Îl pui. Pe ce coardă vei pune degetul 2? Pe ce tastă? Etc. Ești foarte atent să pui degetele în locul corect.

Apoi tragi cu mâna dreaptă de fiecare coardă pe rând să te asiguri că toate corzile sună bine. Când descoperi că o coardă nu sună bine (de exemplu sună mut), e semn că fie nu apeși suficient de tare pe ea, fie nu apeși în locul cel mai potrivit, fie coarda e atinsă de un alt deget care n-ar trebui să o atingă. Încearcă să găsești o poziționare mai bună a mâinii stângi.

### 2.9. Important

Pentru mâna stângă trebuie să găsești poziții cât mai confortabile. În timp o să încerci să eviți cele care îți dau dureri de încheietură. Las-o cât mai flexibilă, să se miște natural pentru a prinde un acord. Degetul mare din spatele grifului ar trebui să prindă griful în multe locuri, nu într-una singură ca și cum ar fi lipit acolo - îl muți în funcție de cum cere situația.

**Temă**: Învață acordurile D, A, G.

## [Recapitulare Lecția 2](https://github.com/Voluntari-Noi/guitar-lessons/tree/master/02/recapitulare)

# [Înapoi la Cuprins](https://github.com/Voluntari-Noi/guitar-lessons)
