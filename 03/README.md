# [Lecții de chitară](https://github.com/Voluntari-Noi/guitar-lessons)

## Lecția 3 - Ritmul 3/4

### 3.1. Ritmuri

Când te uiți la o partitură vei vedea niște cifre notate chiar la început.

![ritm-1](https://raw.githubusercontent.com/Voluntari-Noi/guitar-lessons/master/03/lectia-3-01.png)

![ritm-2](https://raw.githubusercontent.com/Voluntari-Noi/guitar-lessons/master/03/lectia-3-02.png)

![ritm-3](https://raw.githubusercontent.com/Voluntari-Noi/guitar-lessons/master/03/lectia-3-03.png)

Notăm cu 3/4, 4/4 etc. Personal obișnuiesc să citesc chiar așa: trei pe patru, patru pe patru etc.

Tot în partitură vei observa din loc în loc niște linii verticale care marchează unde începe o nouă **măsură** din ritmul dat. Asta înseamnă că ritmul e format dintr-o secvență de **timpi** care se repetă periodic.

Când asculți muzică, instrumentele care fac percuția sunt cele care accentuează ritmul. Chitara care face armonia imită ritmul, doar că în loc să ai bețe și tobe, ai degete și corzi.

Viteza cu care cântăm se numește **tempo**. Poate fi lent, accelerat etc. Poți folosi un **metronom** ca să setezi un anume tempo. De exemplu: 90 BPM (beats-per-minute). E imporant în timp să înveți să menții tempo-ul dat, să nu accelerezi sau să tărăgănezi cântarea fără să intenționezi asta.

### 3.2. Ritmul 3/4

Este format din 3 timpi, care se tot repetă.

Citește rândul următor cu voce tare accentuând textul îngroșat:

**Un**, doi, trei, **un**, doi, trei, **un**, doi, trei.

Am putea nota: (**un**, doi, trei) - parantezele însemnând în acest caz că repetăm acea secvență (măsură de ritm)

La chitară facem ritmul cu mâna dreaptă. Și am zis deja că numerotăm degetele începând cu degetul mare: 1, 2, 3, 4, x (degetul mic nu e folosit).

### 3.3. Ritmul 3/4 pe chitară - corzi lovite

Lovim corzile de 3 ori pentru fiecare măsură a ritmului: (**jos**, sus, sus). Accentuăm mai tare lovind mai puternic prima bătaie din ritm: în jos.

### 3.4. Ritmul 3/4 pe chitară - ciupit

![ritm-4](https://raw.githubusercontent.com/Voluntari-Noi/guitar-lessons/master/03/lectia-3-040.png)

Asociem degetele cu corzile astfel: degetul mare (1) se ocupă de corzile groase - E, A, D. Apoi degetele 2, 3, 4 - fiecare are grijă de o coardă subțire - 2 de G, 3 de B, 4 de E.

Ciupim corzile așa: (1+4, 3, 2)

Tradus: La primul timp din măsura de ritm ciupim cu degetele 1+4, deci o coardă groasă dintre cele 3 + coarda E subțire. Apoi timpul 2: ciupim cu degetul 3 coarda B. Apoi timpul 3: ciupim cu degetul 2 coarda G.

Cea mai potrivită coardă de ciupit pentru nota de bass e chiar coarda care dă nota acordului. Exemplu: pentru acordul D, ciupești coarda D. Pentru acordul A, ciupești coarda A, pentru acordul G - ciupești coarda E groasă pentru că apăsată pe tasta 3 dă exact nota G.

Deci, în timp ce degetele 2, 3, 4 rămân mereu pe corzile G, B, E, degetul mare ciupește coarda D, A sau E în funcție de acord.

## [Recapitulare Lecția 3](https://github.com/Voluntari-Noi/guitar-lessons/tree/master/03/recapitulare)

# [Înapoi la Cuprins](https://github.com/Voluntari-Noi/guitar-lessons)
