# [Lecții de chitară](https://github.com/Voluntari-Noi/guitar-lessons)

Lecțiile de chitară sunt scrise de Ghiță Bizău. Cânt la chitară din 2003 și am fost în cea mai mare parte autodidact. Încerc să scriu lecțiile într-un mod cât mai simplificat, în cuvinte simple. Scopul e să găsim un traseu educațional scurt de tot, astfel încât să poți cu chitara ta să ieșiți la cântat cât mai repede. Succes!

## Lecția 1 - Noțiuni introductive

### 1.1. Alcătuirea chitarei

![alcătuirea-chitarei](https://raw.githubusercontent.com/Voluntari-Noi/guitar-lessons/master/01/lectia-1-01.png)

Chitara are un „gât” pe care-l numim **grif**. Griful are niște spații pe care apăsăm cu mâna stângă ca să obținem note / sunete muzicale. Acele spații se numesc **taste**.

Chitara mai are niște „urechi” folosite pentru a acorda corzile (cele **6 corzi**), ele se numesc **cheițe**.

### 1.2. Notele muzicale

Sigur ai auzit de **Do, Re, Mi, Fa, Sol, La, Si**. Sunt **note** muzicale. Vom folosi o notație internațională:

Do = C

Re = D

Mi = E

Fa = F

Sol = G

La = A

Si = B

### 1.3. Corzile

Lăsate libere, corzile dau următoarele sunete (începând cu coarda cea mai subțire, până la cea mai groasă): **E, B, G, D, A, E**.

### 1.4. Mâinile

![mainile-degete](https://raw.githubusercontent.com/Voluntari-Noi/guitar-lessons/master/01/lectia-1-02.png)

Am notat cu S mâna stângă și cu D mâna dreaptă. La mâna stângă, degetul mare va fi în spatele grifului și te va ajuta să strângi de el ca să prinzi notele și acordurile cu celelalte degete. De aceea, nu îl numărăm. Numărăm degetele următoare 1, 2, 3, 4 - unde 4 este degetul mic.

La mâna dreaptă, în schimb, nu prea folosim degetul mic, dar folosim degetul mare. De aceea, am numerotat degetele folosite, începând cu degetul mare: 1, 2, 3, 4.

### 1.5. Notele muzicale la pian

Sigur ai văzut cândva un pian. El are clape. De la stânga la dreapta, apăsând clape, obții sunete muzicale - care sună din ce în ce mai sus. Și fiecare clapă sună diferit, nu există 2 clape cu sunet identic. Totuși notele muzicale se repetă: C, D, E, F, G, A, B, C, D, ... Pentru că sunt 7 note muzicale, fiecare a 8-a clapă repetă nota de la care pornești cu numărătoarea (va fi o notă cu o **octavă** mai sus).

![note-pian](https://raw.githubusercontent.com/Voluntari-Noi/guitar-lessons/master/01/lectia-1-03.png)

### 1.6. Clape albe, clape negre

Clapele albe... ai înțeles deja: Do, Re, Mi, Fa, Sol, La, Si, Do, Re ...

Clapele negre le numim fie în funcție de clapa după care urmează - de exemplu: clapa neagră după clapa C este numită **C# (Do diez)**, fie în funcție de clapa albă pe care o precedă **Db (Re bemol)** = clapa neagră care precedă clapa D. **C# = Db**, e una și aceeași clapă.

Observă că nu avem clapă neagră între E și F, nici între B și C.

### 1.7. Notele pe grif

![note-grif](https://raw.githubusercontent.com/Voluntari-Noi/guitar-lessons/master/01/lectia-1-04.png)

Dacă la pian toate clapele sună diferit, pe grif vei găsi sunete identice în poziții diferite. Din cauză că fiecare coardă e ca un pian: pornește cu o anumită notă și continuă cu notele care îi urmează, așa cum clapele merg una după alta. În imagine am numerotat tastele: 1, 2, 3, 4...

Observi că cea mai subțire coardă când e lăsată liberă dă nota E, pe tasta 1: F, pe tasta 2: F#, urmând apoi G, Ab, A ... etc. Se respectă ordinea notelor, exact cu cea a clapelor. Aici nu ai taste albe și negre, dar notele există toate.

Pe coarda B, ai notele C, C#, D etc.

**Tasta 12** este specială. Acolo găsești notele pentru fiecare coardă - cu o **octavă** mai sus. Deci E - E, B - B, G - G ș.a.m.d.

### 1.8. Acordarea

Am colorat tastele 4 și 5 - ajută la acordat. Coarda E groasă, pe tasta 5 să nota A (sunet identic cu coarda A lăsată liberă) etc.
Deci, se poate acorda o coardă ținând cont de relația cu celelalte corzi.

Dar cel mai ușor e să folosești o aplicație pentru acordat chitara. Exemplu: **Guitar Tuna**.

### 1.9. Tabulatură

O metodă simplă de a nota muzica pentru chitară (așa cum sunt partituri pentru pian) este aceasta. Se numește **tabulatură** (în engleză **tab** sau **guitar tab**).

Ai o linie orizontală pentru fiecare coardă. Muzica se cântă de la stânga la dreapta. Acolo unde întâlnești un număr pe o coardă înseamnă că vei apăsa coarda respectivă pe tasta cu numărul dat.

În primul exemplu ai toate 6 corzile cântate începând cu cea mai groasă. Și pentru fiecare vei cânta tasta 0 (adică coarda lăsată liberă), apoi 1, 2, 3, 4. Vei folosi degetele de la mâna stângă exact în ordinea tastelor. Degetul 1 se ocupă de tasta 1, 2 de 2, 3 de 3, 4 de 4.

Acest exercițiu este temă pentru prima săptămână. Dacă îl încerci zilnic măcar 5 minute, o să te ajute să-ți formezi bătături la degetele de la mâna stângă (la început o să te doară...) și să-ți formezi digitația (să poți pe urmă să miști ușor degetele pe corzi).

![tabulatura](https://raw.githubusercontent.com/Voluntari-Noi/guitar-lessons/master/01/lectia-1-05.png)

Dar oare ce se întâmplă dacă apar mai multe cifre toate pe aceeași verticală? Simplu! Exact ca la o partitură normală. Acele note muzicale se cântă împreună.

În exemplul de mai jos toate corzile sunt lovite, dar 4 dintre ele sunt lăsate libere. Împreună, aceste note sună armonios - formează deci un **acord**. Putem, deci, să reprezentăm acordurile și sub formă de tabulatură. Mai mult despre acorduri începând cu lecția următoare.

![tabulatura-acord](https://raw.githubusercontent.com/Voluntari-Noi/guitar-lessons/master/01/lectia-1-06.png)

Până atunci ai temă: 1) acordează chitara folosind Guitar Tuna. și 2) repetă exercițiul din prima tabulatură respectând degetul indicat pentru fiecare notă.
Vei începe să exersezi lent (e important să sune corect fiecare notă) și apoi poți spori viteza cu care cânți (adică **tempo**).

Dacă te plictisești, încearcă și invers acel exercițiu. Spor!

# [Înapoi la Cuprins](https://github.com/Voluntari-Noi/guitar-lessons)
