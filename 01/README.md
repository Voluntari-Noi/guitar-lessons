# Lecții de chitară

Lecțiile de chitară sunt scrise de Ghiță Bizău. Cânt la chitară din 2003 și am fost în cea mai mare parte autodidact. Încerc să scriu lecțiile într-un mod cât mai simplificat, în cuvinte simple. Scopul e să găsim un traseu educațional scurt de tot, astfel încât să poți cu chitara ta să ieșiți la cântat cât mai repede. Succes!

## Lecția 1 - Noțiuni introductive

### 1.1. Alcătuirea chitarei

Chitara are un „gât” pe care-l numim **grif**. Griful are niște spații pe care apăsăm cu mâna stângă ca să obținem note / sunete muzicale. Acele spații se numesc **taste**.

Chitara mai are niște „urechi” folosite pentru a acorda corzile (cele **6 corzi**), ele se numesc **cheițe**.

### 1.2. Notele muzicale

Sigur ai auzit de **Do, Re, Mi, Fa, Sol, La, Si**. Sunt **note** muzicale. Vom folosi o notație internațională:

Do = C

Re = D

Mi = E

Fa = F

Sol = G

La = A

Si = B
